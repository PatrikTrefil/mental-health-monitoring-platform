---
slug: /
---

# Úvod

Vítejte v dokumentaci projektu _Platforma na monitorování mentálního zdraví_,
který vznikl v rámci bakalářské práce na _[MFF UK](https://www.mff.cuni.cz/)_ v
Praze ve spolupráci s
_[Národním ústavem duševního zdraví](https://www.nudz.cz/)_.

Tato práce vznikla z motivace zlepšit kvalitu poskytované zdravotní péče v
oblasti duševního zdraví za pomoci digitálních technologií. Léčba duševních
potíží se nazývá psychoterapie a trvá obvykle několik měsíců až let. V průběhu
terapie pacient pravidelně dochází na sezení s terapeutem. Na těchto sezeních
terapeut zadává pacientovi různé úkoly, které pacient následně vypracuje mimo
sezení. Úkoly mají často formu dotazníků, mentálních cvičení nebo vzdělávacích
aktivit jako je čtení článků. Tyto úkoly jsou často zadávány papírovou formou a
následně ručně vyhodnocovány. Digitalizací procesu spolupráce lze zajistit
efektivnější spolupráci mezi terapeuty a pacienty a automatizovaný sběr dat o
pacientech. Získaná data lze využít pro sledování vývoje stavu pacientů a také
pro výzkum. Cílem je tedy posílení spolupráce mezi terapeuty a jejich
pacienty/klienty.

Výzkum z oblasti psychologie může mít mnoho forem. Jedna z častých forem výzkumu
je sběr dat o skupině pomocí dotazníků. Dotazníky mají často papírovou formu a
následně jsou ručně vyhodnocovány. Digitalizací sběru dat lze zajistit
efektivnější sběr dat a automatizované vyhodnocování. Vzhledem k požadavkům této
domény na digitální nástroje jako je nutnost zachování anonymity
pacientů/klientů/účastníků studie, není možné použítí obecných nástrojů jako je
Google Forms. Psychoterapie a výzkum v oblasti psychologie jsou oblasti, které
mohou získat velký prospěch z digitalizace, ale vyžadují specializované
nástroje.

Tato práce byla vytvořena ve spolupráci s
[Národním ústavem duševního zdraví](https://www.nudz.cz/), který poskytl svou
expertízu a zkušenosti v oblasti duševního zdraví. Tato instituce se zabývá
výzkumem neurobiologických a psychosociálních mechanismů spojených se vznikem a
průběhem nejzávažnějších duševních poruch. Ústav současně poskytuje i
psychiatrickou péči nemocným a plánuje řešení používat.
